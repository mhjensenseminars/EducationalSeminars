TITLE: Hans Petter Langtangen til minne
AUTHOR: Morten Hjorth-Jensen at National Superconducting Cyclotron Laboratory and Department of Physics and Astronomy, Michigan State University, East Lansing, MI 48824, USA & Department of Physics, University of Oslo, Oslo, Norway 
DATE: Det Norske Vitenskaps Akademi, 16 Mars, 2017

===== Minnetale over Professor Hans Petter Langtangen =====

FIGURE: [figures/hp3.jpg, width=500 frac=0.6] 

Hans Petter Langtangen (født 3 januar 1962) forlot oss 10 oktober
2016, etter nesten to års kamp mot kreft. Det er med stor tristhet vi
skriver disse ord, for Hans Petter var en stor inspirasjonskilde for
oss alle, både for kollegaer og studenter, her hjemme og i det store
utland. Hans Petter levde opp til alle våre idealer om den sanne
akademiker, en inspirerende foreleser som vant mang en pris for sitt
engasjement og interesse for studentene og en topp internasjonal
forsker, med flere populære og anerkjente tekstbøker i sitt
forfatterskap. I tillegg var Hans Petter en person som alltid ga alt
av seg sjøl til sine omgivelser. Han var alltid opptatt av å skape
unike forsknings og utdanningsmiljø, miljø som var intellektuelt
stimulerende uansett hvor han var og hvem han henvendte seg til, enten
det var en førsteårsstudent eller en erfaren forsker. Hans Petter var
en unik drivkraft i akademia og etterlater seg et stort tomrom,
intellektuelt og ikke minst som medmenneske og god kollega.

Hans Petter begynte å tråkke sine akademiske barnesko ved universitetet i Oslo
(UiO) tidlig på åttitallet og levert sin Cand. Scient. oppgave i
mekanikk i 1985. Deretter fulgte fire år som stipendiat og
doktorgradsstudier før han disputert i 1989, igjen med fagfeltet
mekanikk (med hovedtyngde mot numerisk mekanikk) ved matematisk
institutt ved UiO som hovedfokus. Hans interesse for
beregningsorientert naturvitenskap og datamaskiner blei nok vekt i
løpet av dette tiåret.  Deretter fulgte stilling som forsker i anvendt
matematikk ved Sintef sin Oslo avdeling (1990-1991 og 1991-1997)
samtidig som han blei ansatt som førsteamanuensis ved matematisk
institutt UiO i 1991. I 1998 blei han forfremma til professor ved
samme institutt, før han skifta til institutt for informatikk UiO,
hvor han blei til sin bortgang.  Hans Petter var også sentral i
stiftelsen av det suksessrike forskningslaboratoriet Simula, hvor han
var forskningsprofessor i tida 2001-2012 og deretter Simula Fellow fra
og med 2012. I løpet av noen få hektiske uker forfatta Hans Petter
søknaden til det som blei til et nytt senter for fremragende
forsknings (SFF), senteret for for Biomedical Computing, hvor han var
leder fra starten av i 2007 til han blei alvorlig sjuk.


=== Et unikt forfatterskap ===

Hans Petter var ikke bare en glimrende forsker og underviser, men også
en meget visjonær og produktiv forfatter i numerisk matematikk og
beregningsorientert naturvitenskap. Mange av bøkene springer ut av
hans iver etter å undervise nye temaer. Et ypperlig eksempel er den
vidt populære læreboka i programmering, med  vekt på
programmeringsspråket Python. I 2007 blei det bestemt at flere
studieprogram ved det Matematisk-Naturvitenskapelige fakultetet ved
UiO skulle tilby et introduksjonskurs i programmering med fokus på
naturvitenskapelige anvendelser. Dette kurset la grunnlaget for videreutviklinga av et av
UiO sine viktigste prosjekt på utdanningssida, nemlig det såkalla
Computing in Science Education prosjektet. Med det nye kurset kunne en
introdusere numeriske oppgaver i første semester og gjenbruke denne
kunnskapen i videregående fysikk kurs, matematikk kurs og relaterte
disipliner. Dette har skapt et betydelig momentum hva utdanning angår
og gjort at UiO er et av de ledende universitetet i verden når det
gjelder innføring og synkronisering av  numeriske metoder i begynnerkurs i realfag.
Første utkast av den  ovennevnte læreboka, med tittel *A Primer on Scientific Programming with Python*,  blei til i løpet av sommerferien 2007 og var nesten ferdig til semesterstart. Siden den gang har boka kommet ut i flere opplag med over titusen solgte eksemplarer. Utgaven fra 2016 har nesten 100000 nedlastninger fra Springer sin hjemmeside. 

Hans Petter hadde alltid mange nye ideer til tekstbøker og lærebøker,
med flere uferdige manuskript. Under sitt sjukeleie klarte Hans
Petter, enten som aleineforfatter eller sammen med gode kollegaer, å
ferdigstille fem nye bøker. Noen av disse bøkene er små perler i numeriske
metoder.  I tillegg til mange bøker består Hans Petter sitt
forfatterskap av mange forskningsartikler i vitenskapelige tidsskrift,
bidrag til konferanser, foredrag og mye mer. Ei liste over
Hans Petter sitt bokforfatterskap følger til slutt.


En stor del av Hans Petters forskning og undervisning, noe tekstbøkene
gjenspeiler, var retta mot numeriske metoder i fluidmekanikk,
mumeriske metoder for stokastiske mekanikk problem, og ikke minst
numerisk programvare med vekt mot skripting og objektorientert
programmering.

Han var drifkrafta i utviklinga av Diffpack, noe han starta i
sin tid på Sintef. Diffpack er et objektorientert programvareprodukt for
studier av partielle differensiallikninger. Denne programvaren leda
til etableringa av firmaet Numerical Objects A/S. I 2003 blei
teknologien bak Diffpack solgt til det tyske firmaet
inuTech. Kundelista for Diffpack spenner fra NASA og Intel til
verdenskjente universitet sm Cambridge, Cornell og Stanford, for å
nevne noen.

I tillegg til sitt omfattende faglige engasjement bidro Hans Petter til
en betydelig styrking av eget fagfelt nasjonalt og internasjonalt. Anerkjennelsen
for dette arbeidet resulterte i den meget prestisjetunge jobben som
hovedredaktør for SIAM (Society of Industrial and Applied Mathematics) sitt
tidsskrift om Scientific Computing, en jobb han utførte med stor glede
og nytte for fellesskapet fra 2011 til sjukdommen tok over i 2015. I
tillegg var Hans Petter redaksjonsmedlem (associated editor) for seks
andre vitenskapelige tidsskrift. Han blei medlem av Det Norske
Vitenskaps-akademi i 2014 og var også medlem av det Europeiske
Vitenskapsakademiet. I tillegg til flere forskningspriser var han
leder og medlem av organisasjonskomiteer for flere store internasjonal
konferanser, bla. SIAM Conference on Computational Science and
Engineering i Boston, USA, i 2013.

=== Hans Petter Langtangen, en sann akademiker ===

I tillegg til en imponerende faglig merittliste, er det neppe en
overdrivelse å si at Hans Petter store hjertebarn var undervisning og
hans omtanke for studentenes faglige ve og vel. Hans lojalitet var
alltid retta mot universitetets ideer og idealer, samt studentene
våre.  I løpet av sin tid som universitetslærer var Hans Petter med å
veglede 100 studenter, derav 24 som doktorgradsstudenter, 69 som
masterstudenter og 7 sivilingeniør studenter. Hans iver og innsikt
etter å starte nye kurs som ga studentene de ferdighetene og
kompetanser som kvalifiserte dem for et moderne arbeidsliv, var
enestående og forut for sin tid. Hans grunnkurs i programmering hadde
flere hundre studenter hvert høstsemester. Et gjengs sitat fra mange
studenter som opplevde Hans Petter som foreleser er *hvor heldige vi
var som møtte professor Langtangen når vi begynte på UiO*.

Hans Petters var brennende opptatt av utdanning og var en stor
inspirasjonskilde for oss alle, med et hav av bidrag og
anerkjennelser, flere priser som beste foreleser og ikke minste
universitetet i Oslos pris for fremragende undervisning i 2011, den
nasjonale NOKUT prisen i 2012 samt den nasjonale Olav Thon stiftelsens
pris for fremragende undervisning i 2016.

Hans Petter var en sentral drifkraft i Computing in Science Education
initiativet ved universitetet i Oslo, samt det nye senteret for
fremrangende undervisning *Center for Computing in Science Education*
ved samme universitet. Hans Petter var brennende opptatt av alle sider
ved utdanning og Computing in Science Education prosjektet ved UiO
har vært med å forandre måten numeriske beregninger inkluderes i
grunnleggende realfagsundervisning, med flere universitet i inn og
utland som prøver å få til liknende tiltak. 

Beregninger og datamaskiner spiller idag en heilt sentral rolle i den
teknologiske utviklinga og Hans Petter så tidlig at programmering,
numeriske beregninger og datamaskiner, med det engelske order Computing som samlebegrep, gir
oss universitetslærere heilt nye muligheter. Som lærer kan en bringe
mer forskningsnære eksempler fra tidlig av og dermed stimulere
studentenes forståelse og vitenskapelige kreativitet på et tidligere
stadium i utdanningsløpet.  Det gir studentene muligheten for å lage
generaliseringer og abstraksjoner som en ikke kan få til via vanlige
analytiske øvelser med papir og blyant. Det minsker behovet for til
tider unødige manipulasjoner av matematiske uttrykk. En kan fokusere
og utforske vitenskapelige problem på et anna nivå enn tidligere og
dermed gi studentene en djupere forståelse av naturvitenskapelige
problem og den vitenskapelige prosessen. Resultatet er også et større
fokus på universitets pedagogikk. Hans Petter brant inderlig for dette
og var alltid en ettertrakta foredragsholder om pedagogiske tiltak og
nyvinninger.  


Vi hedrer Hans Petter Langtangen og lyser fred over hans minne og våre
tanker går til hans nærmeste familie og kjære.  
Vi som kollegaer og venner har mista en fantastisk person og inspirasjonskilde. Det var
ekstra morsomt å gå pa jobb når en visste at Hans Petter stakk
innom. Hans evne til å gi av seg sjøl i enhver situasjon og inspirere
er sterkt savna.

FIGURE: [figures/langtangenb.jpg, width=700 frac=0.5] 


=== Bøker av Hans Petter Langtangen ===
o H. P. Langtangen. Computational Partial Differential Equations - Numerical Methods and Diffpack Programming. Lecture Notes in Computational Science and Engineering. Springer, 1999. 682 sider
o H. P. Langtangen. Computational Partial Differential Equations - Numerical Methods and Diffpack Programming. Texts in Computational Science and Engineering. Springer, second (significantly expaned and revised) edition, 2003. 855 sider
o H. P. Langtangen. Python Scripting for Computational Science. Texts in Computational Science and Engineering. Springer, third edition, 2008. 750 sider
o A. Tveito, X. Cai, H. P. Langtangen, and B. F. Nielsen. Elements of Scientific Computing. Texts in Computational Science and Engineering. Springer, 2010.
o H. P. Langtangen. A Primer on Scientific Programming with Python. Texts in Computational Science and Engineering. Springer, fourth edition, 2014. 792 sider
o S. Linge and H. P. Langtangen. Programming for Computations - A Gentle Introduction to Numerical Simulations with Python. Texts in Computational Science and Engineering. Springer, 2016.
o S. Linge and H. P. Langtangen. Programming for Computations - A Gentle Introduction to Numerical Simulations with MATLAB/Octave. Texts in Computational Science and Engineering. Springer, 2016. 
o H. P. Langtangen. Finite Difference Computing with Exponential Decay Models. Lecture Notes in Computational Science and Engineering. Springer, 2016.
o H. P. Langtangen and G. K. Pedersen. Scaling of Differential Equations. SimulaSpringerBriefs. Springer, 2016.
o H. P. Langtangen and S. Linge. Finite Difference Computing with Partial Differential Equations. Texts in Computational Science and Engineering. Springer, 2016.

